Ὁ μὲν οὖν παντεπόπτης Ἥλιος πυρώδης ὑπάρχων καὶ φῶς νοερόν, ψυχικῆς αἰσθήσεως ὄργανον, σημαίνει μὲν ἐπὶ γενέσεως βασιλείαν, ἡγεμονίαν, νοῦν, φρόνησιν, μορφήν, κίνησιν, ὕψος τύχης, θεῶν χρηματισμόν, κρίσιν, δημοσίωσιν, πρᾶξιν, προστασίαν ὀχλικήν, πατέρα, δεσπότην, φιλίαν, ἔνδοξα πρόσωπα, τιμὰς εἰκόνων, ἀνδριάντων, στεμμάτων, ἀρχιερατείας πατρίδος, ... τόπων. τῶν δὲ τοῦ σώματος μερῶν κυριεύει κεφαλῆς, αἰσθητηρίων, ὀφθαλμοῦ δεξιοῦ, πλευρῶν, καρδίας, πνευματικῆς ἤτοι αἰσθητικῆς κινήσεως, νεύρων, οὐσίας δὲ χρυσοῦ, καρπῶν δὲ σίτου καὶ κριθῶν. ἔστι δὲ τῆς ἡμερινῆς αἱρέσεως, τῇ μὲν χρόᾳ κίτρινος, τῇ δὲ γεύσει δριμύς. 