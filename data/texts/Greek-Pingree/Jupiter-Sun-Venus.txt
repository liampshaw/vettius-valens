Ζεύς, Ἀφροδίτη, Ἥλιος εὐφαντασιώτους μὲν καὶ ἐπιδόξους ποιήσουσιν, μικρολόγους δὲ καὶ ἀνωμάλους ταῖς γνώμαις, ὑψαύχενας, ὁτὲ μὲν παρεκτικοὺς καὶ εὐεργετικούς, εὐμετανοήτους δέ, ὁτὲ δὲ ταῖς ἑτέρων δόξαις καὶ περικτήσεσιν ἐπαιρομένους καὶ ἀπὸ μικρᾶς τύχης ἀναβιβαζομένους· γίνονται δὲ καὶ ἀρχιερεῖς, στεφανηφόροι, ἀρχικοί, ἡγεμονικοί, δημοσίων πραγμάτων προεστῶτες καὶ ὄχλων ἀφηγούμενοι, τιμῶν ἢ δωρεῶν καταξιοῦνται καὶ τῷ βίῳ συγκοσμοῦνται, περὶ δὲ τὰς συνελεύσεις ἀθέμιτοι ἢ ἐπίψογοι γενήσονται. ἐὰν δέ πως ἀνατολικοὶ ἢ ἐν χρηματιστικοῖς τόποις τύχωσιν, καὶ ἐπὶ γυναικὶ καὶ τέκνοις εὐφρανθήσονται.